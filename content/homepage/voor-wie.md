---
title: "Voor wie"
weight: 2
header_menu: true
---

Beeldenrijk is een kleinschalige, zelfstandige therapiepraktijk in Utrecht voor kinderen, jongeren en ouder(s).

Kinderen

Speltherapie en beeldende therapie voor basisschoolkinderen vanaf ongeveer 5 jaar. Voor jonge kinderen is spelen vaak de meest vanzelfsprekende manier van uiten. Daarnaast is er ruim keuze uit kunstzinnige materialen om te tekenen, schilderen, kleien, knutselen of vilten. En ook buiten zijn er volop mogelijkheden met een ruime tuin, kinderboerderij en stadsnatuur om de hoek.

Jongeren

Therapie voor tieners en pubers. Ook nu gaan we voornamelijk beeldend aan de slag. Een gesprek over wat je bezig houdt kan daarbij horen. Zo ontstaat meer inzicht in en grip op eigen gedachten, gevoelens en gedrag.

Ouder(s)

Wanneer een kind in therapie is zijn de ouders/opvoeders altijd nauw betrokken. Ook als je kind niet in therapie is kun je terecht voor begeleiding. Afhankelijk van de vraag kan begeleiding bestaan uit één of enkele pedagogische adviesgesprekken en/of zelf beeldend werken om meer zicht te krijgen op eigen gedachten, gevoelens en gedrag en de invloed hiervan op je gezin.

Mogelijke redenen om naar Beeldenrijk te komen:

Je kunt bij Beeldenrijk terecht met allerlei hulpvragen zoals “niet zo lekker in je vel zitten”, rouw na scheiding of overlijden van een dierbare, eetproblemen, een depressieve stemming en angsten. Of er zijn nare dingen gebeurd en het is fijn als iemand helpt om daarover te kunnen vertellen, zonder dat er veel gepraat hoeft te worden.

Beeldenrijk heeft in het bijzonder kennis over en ervaring met hoogbegaafdheid en anorexia. In samenspraak met ouders en passend bij het kind en de hulpvraag wordt gekeken welke manier van behandelen het meest aansluit. Ouderbegeleiding hoort altijd bij de therapie. Beeldenrijk werkt met verschillende ervaringsgerichte therapeutische methodieken zoals speltherapie, beeldende therapie, Symbooldrama (dagdromen en tekenen) en Sherborne samenspel (versterking van de ouder-kind relatie middels begeleide bewegingsoefeningen). In de ouderbegeleiding werkt Beeldenrijk met de uitgangspunten van Geweldloos Verzet, ofwel liefdevolle begrenzing.

Beeldenrijk is er voor kinderen, jongeren en ouders om een stukje mee te lopen op hun weg door het leven. Werken vanuit positieve gezondheid, presentie en aandacht voor zingeving is vanzelfsprekend.

Je kunt altijd contact opnemen bij vragen of om kennis te maken. Samen kunnen we kijken of de therapie of begeleiding geschikt is: geeske@beeldenrijk.nl

![Meisje met schapen](images/meisje-met-schapen.jpg)
